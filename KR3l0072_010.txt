# -*- mode: mandoku-view; -*-
#+TITLE: 桯史
#+DATE: 2015-09-12 00:26:30.743504
#+PROPERTY: ID KR3l0072
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 10
#+PROPERTY: FILE SB07n0625-010桯史-卷十.
<pb:KR3l0072_SBCK_010-1a>¶
桯史卷第十(八則)¶
　　　　　　　　　　　相　臺　岳　珂¶
　　　　永㤗挽章¶
建中靖國𥘉　徽祖自藩王入繼大統虚心納諌弊¶
政大革海内顒想庶㡬　慶曆　元祐之治曽文肅¶
爲相頗右　紹述諌官陳(祐)六䟽劾之不從賜罷綸¶
言以觀望推引責之右司諌江(公望)聞而求　對靣¶
請其故　上曰祐意在逐布引李清臣爲相耳公望¶
言臣不知其他但近者易言官者三逐諌官者七非¶
朝廷美事因䄂䟽力言　豐　祐政事得失且曰¶
<pb:KR3l0072_SBCK_010-1b>¶
陛下若自分彼此必且起禍亂之源　上意感格危¶
從之矣㑹前太學博士范(致虚)上書言太學取士法¶
不當變且言臣讀　聖製泰陵挽章曰同紹　𥙿¶
陵尊此　陛下孝弟之本心也臣願守此而巳時黃¶
冠𥘉盛范因右街道録徐知常以其姓名聞　禁中¶
且陳平日趨向謂非相蔡京不可　上幡然亟召見¶
曰　朕且不次用卿遂除右正言纔供職首論二事¶
其一言　神宗一代之史非　紹聖無以察正　元¶
祐之詆謗今復　詔參修是紛更也願令史官條具¶
紹聖之所以掩蔽者示天下其二言　元祐置訴理¶
<pb:KR3l0072_SBCK_010-2a>¶
　所以雪　先朝得罪之人　紹聖命安享蹇序辰駮¶
　正固當然耳二人乃坐除名如此則訴理爲是矣夫¶
　二臣之罪不除則　兩朝之謗終在䟽奏　上益嚮¶
　之於是國論始决是秋江以論蔡邸獄責知淮陽軍¶
　范馴致尚書左丞云¶
　　　　　殿中鷴¶
　徽祖居端邸時藝文之暇頗好馴養禽獸以供玩及¶
　即位貂璫奉承羅致稍廣江(公望)在諌省聞之亟諌¶
　上大恱即日　詔内禦盡縱勿復留殿中有一鷴蓄¶
　乆而馴不肯去　上親以麈尾逐之迄不離左右乃¶
<pb:KR3l0072_SBCK_010-2b>¶
刻公望姓名于麈柄曰　朕以旌直也及江去　國¶
享上之論興浸淫及于艮嶽矣都城廣莫秋風夜静¶
禽獸之聲四徹宛如郊野識者以爲不祥益思江之¶
忠焉¶
　　　　劉藴古¶
劉藴古燕人也逆亮將南㓂使之僞降以覘國而無¶
以得吾柄乃以首飾販鬻往來夀春頗言兩國事見¶
淮賈輒流涕曰予何時見天日耶因縱譚亮國虚實¶
以㗖　朝廷自詭茍見用取中原滅大金直易事耳¶
邊臣不疑宻以名　聞時兵釁巳啓　詔許引接至¶
<pb:KR3l0072_SBCK_010-3a>¶
行都首言其二弟在北皆登巍科惟巳兩薦禮部而¶
未第因謀南歸以成功名當　國者喜之遂授迪功¶
郎浙西帥司準備差遣時　紹興三十一年九月癸¶
巳也藴古猶不厭意日強聒于　朝辯舌泉涌廷臣¶
咸竒之㑹亮誅未得間以北繼改京秩爲鄂倅　隆¶
興𥘉元三月濠梁奏北方游手萬餘人應募欲以營¶
田藴古聞而有請願得自將以與虜角毋使徒老耒¶
租間左揆陳文正參預張忠定同知辛簡穆咸是之¶
次相史文惠獨不可曰是必姦人來爲虜間　國家¶
隄防稍宻不得施其伎欲姑以此萬人藉手反國耳¶
<pb:KR3l0072_SBCK_010-3b>¶
諸公雜然謂逆詐文惠顧行首吏召之曰俟其來嘗¶
可見也相與坐堂中俟乆之至文惠迎謂曰昔樊噲¶
欲以十萬衆横行匈奴中議者猶以爲可斬子得萬¶
烏合何能爲藴古素謂　廟議咸許其來也意得甚¶
卒聞此語大駭失色遽曰某意無他此萬人家口皆¶
不來必不爲吾用不如乗其未定挾去爲一拍事幸¶
成猶不可知耳文惠顧諸公曰巳得之通判之言是¶
矣此萬人固不留獨不知通判盛眷今在何所時藴¶
古家在幽燕自知失言内愒不得對比茶甌至戰灼¶
不復能執㡬墮地遂退諸公猶不然然迄得不遣既¶
<pb:KR3l0072_SBCK_010-4a>¶
踰月張忠獻奏改倅太平州往來都督府禀議軍事¶
後數載藴古私使其僕駱昂北歸有告者及捜所遣¶
家訊則皆刺　朝廷機事也乃伏其誅於是始服文¶
惠之先識焉𥘉呉山有伍貟祠瞰闤闠都人敬事之¶
有冨民捐貲爲扁額金碧甚侈藴古始至輒乞靈焉¶
妄謂有心諾輟俸易牌而刻其官位姓名于旁市人¶
皆驚曰以新易舊惡其不華耳易之而不如其舊其¶
意果何在有右武大夫魏仲昌者獨曰是不難曉他¶
人之歸正者僥倖官爵金帛而已藴古則眞細作也¶
夫諜之入境不止一人榜其名所以示踵至者欲其¶
<pb:KR3l0072_SBCK_010-4b>¶
知巳至耳聞者憮然不信後卒如言余嘗謂納降非¶
上䇿見于前録呉畏齋啓文惠之謀　國可以言智¶
矣仲昌一武弁乃能逆見姦人之情其才亦有足稱¶
者今世殆不多見也¶
　　　　大散論賞書¶
紹興壬午春南北既交兵蜀宣撫使吳(璘)謀取雍使¶
大將姚(仲)攻大散關不下仲乆于軍妄謂軍士不用¶
命實賞給之薄故功且弗成王參預(之望)時緫軍賦¶
仲之幕屬曰宋紱嘗登門焉以書抵之曰先生以博¶
大髙明之學當艱難險阻之時凡百施設莫非經乆¶
<pb:KR3l0072_SBCK_010-5a>¶
顧兹全蜀乆頼綏撫雖三邊用兵之際無征輸重困¶
之勞自非先生以體國愛民爲念何以及此天下之¶
勢固有不兩立者兵與民是也兵不可不費財而責¶
其萬死之功民不可不出財而濟其一時之急此天¶
下之通理也先生深知兵民兩相爲用之䇿聞蜀民¶
自軍興之後恬然自安不有用兵之費先生恩德固¶
亦大矣然有可言者紱爲先生門下士豈敢自隱且¶
時異事異故冝改更不可執一自虜人九月六日叩¶
關于時事出倉卒諸將云大軍一出必遂破敵𥘉宣¶
撫呉公自謂可以兩月爲期必能克敵既而虜壁愈¶
<pb:KR3l0072_SBCK_010-5b>¶
堅相持已踰四月矣將帥牽制乆未成功兵不可不¶
謂之暴露如今日事勢與前日不同先生當相時之¶
冝以取必勝兹其時也聞之諸軍鬪志不銳戰心不¶
壯且曰使我力戰就能果立微勞其如賞給在何䖏¶
伺候覈實保明申獲宣司緫司㫖麾往返數旬豈能¶
濟急大率在今之勢與前旣異不立重賞何以責人¶
前宣撫呉公僅能保守全蜀蓋賞厚而戰士用命也¶
先生詳酌事機别與措置略於川蜀敷科軍湏之費¶
十分之一多與準備給賞錢物近一二百萬自緫所¶
移文諸帥明出曉示號令諸軍各使立功以就見賞¶
<pb:KR3l0072_SBCK_010-6a>¶
謂如散關一處設使當𥘉有銀絹各一二萬匹錢引¶
一二十萬道樁在鳯州宣撫呉公節使姚公以上忤¶
賞給明告諸軍遣二三統制便冝各以其所部全軍¶
一出諭之曰當進而退則坐以軍法進而勝捷能破¶
關隘則有此重賞如是而軍不用命虜不破滅無有¶
也說者謂方今　朝廷財用匱乏若寅縁軍興而費¶
耗國用則先生所不取紱曰不然先生體國愛民之¶
心朝野孰不知兵事固有當更張而不更張則悠乆¶
相持不能力濟機㑹一勞而乆逸暫賞而永寜正在¶
此舉紱之區區未必可行幸先生恕其狂愚或以爲¶
<pb:KR3l0072_SBCK_010-6b>¶
可教則一覽付火王讀之大駭乃答書曰辱示劄且¶
見咎不科敷百姓異哉足下之言也本所以財賦爲¶
職事應副諸軍自當竭力若是軍湏闕乏有功將士¶
合賞但於王少卿取辦可也至於科敷他人何預哉¶
僕中原人蜀中無一錢生業亦無親族寓居其不科¶
敷何私於蜀蓋以大軍十餘萬衆仰給於此不得不¶
愛養其民力以固根本有四川民力則有三軍四川¶
民窮則三軍坐困矣如足下輩月俸歲廩不從空虚¶
中來亦知其所自乎　朝廷德意深厚毎務寛恤東¶
南調度如此不聞歛取於民四川獨可加賦乎　國¶
<pb:KR3l0072_SBCK_010-7a>¶
家養兵所以保民而足下乃謂軍民不兩立恐非安¶
民和衆制用豐財之義又云用兵本約兩月今巳四¶
箇月然則觧嚴未可期也若本所當時便徇諸處無¶
藝之求只作兩箇月計則今日何以支吾事未可期則¶
所費無限且不愛民力以備方來之湏將如異日何¶
僕之歛於民乃所以爲諸軍也用兵一百三十日糗¶
糧草料銀絹錢引所在委積未嘗乏興而足下乃云¶
爾不知軍行出入何處闕錢糧草料累次喝犒并¶
朝廷支賜自是諸軍應報稽緩文字纔到本所立便¶
給散略無留阻若是激賞則湏俟有功諸軍既無功¶
<pb:KR3l0072_SBCK_010-7b>¶
狀本所慿何支破散關前日不下聞自有說莫不爲¶
無銀絹錢引否不知散關是險固不可取乎是有可¶
取之理而無銀絹錢引之故乎士卒不肯用命豈計¶
司之責必有任其咎者况聞攻關之日死傷不少則¶
非士卒之不用命矣自來兵家行動若逗撓無功多¶
是以糧道不繼嫁禍於有司以自解亦未聞以無堆¶
垜賞給爲詞者也　國家息兵二十年將士不戰竭¶
四川之資以奉之一旦臨敵更湏堆垜銀絹而後可¶
用則軍政可知矣且如向來和尚原丁劉圈殺金平¶
諸軍大捷近日呉宣撫取方山原秦州等䖏王四廂¶
<pb:KR3l0072_SBCK_010-8a>¶
取啇&KR0593;等州呉四廂取唐鄧州不聞先垜銀絹始能¶
破賊也　朝廷賞格甚明本所𥘉無慳吝如秦州治¶
平之功得宣司關狀郎時行下魚關支散何嘗稍今¶
闕悞兼魚關簽㕔所備金帛錢物充滿府藏宣撫不¶
住關撥豈是無樁辦也顧生民膏血不容無功而得¶
耳假令僕重行科敷積金至斗諸軍衣糧犒設支賜¶
之外若無功效一錢豈容妄得哉果有功豈容本所¶
以不科敷而不賞乎諸軍但務立功無患賞給之不¶
行也但管取足無問緫所之科敷也劉晏歛不及民¶
何害李郭之勲李晟屯東渭橋無積貲輸糧以忠義¶
<pb:KR3l0072_SBCK_010-8b>¶
　感人卒滅大盗足下以書生爲人幕府不能以此等¶
　事規賛主帥而反咎王人以不歛於民豈不異哉九¶
　月以後興元一軍支撥過錢引二十八萬道銀絹二¶
　千匹兩而糗糧草料與犒設賞錢之類不與焉亦不¶
　爲不應副矣若皆及將士豈不可以立功有功賞而¶
　未得者何人也　朝廷分司差職各有所主而於財¶
　賄出納爲尤嚴經由檢察互相關防所有屢降㫖揮¶
　凡有支費宣司審實緫所量度此古今通義而　聖¶
　朝之明制也足下獨不便何哉來書謂攻散關若得¶
　銀絹一二萬匹錢引一二十萬樁在鳯州有此重賞¶
<pb:KR3l0072_SBCK_010-9a>¶
而虜不破滅無有也樁在鳯州與魚關何異方宣撫¶
以攻守之䇿㑹問節使時亦不聞以此爲言今散關¶
鳯翔未破足下可與軍中議取散關要銀絹錢引若¶
千取鳯翔要若干可以必克本所當一切抱認足下¶
可結罪保明具申當以聞於　朝廷如克敵而賞不¶
行僕之責也若本所抱認而不能成功足下當如何¶
僕前後見將帥多是忠義赴功捐軀報國之人只縁¶
幕中導之或非其道以至害事如姚帥之賢固不妄¶
聽然足下自不應爲此異論也萬一　朝廷聞之得¶
無不可乎之望嘗備貟剡薦預有懼焉且冝勉思婉¶
<pb:KR3l0072_SBCK_010-9b>¶
　畫謹重話言勿恤小利以敗大事但得主帥成功足¶
　下復何求哉信筆不覺喋喋幸照紱得書頗自慚悔¶
　仲亦大恐閠月癸酉率諸軍肉薄而登遂克之余嘗¶
　從蜀士大夫得其書謂今世言功者多約取而豐責¶
　先事質償如宿逋然神州未復端坐此耳王之盡理¶
　仲之𥙷過紱之服義要皆可書故剟取其詳而傳之¶
　　　　　成都貢院¶
　成都新繁有藏　藝祖御容者莫知始何年令長交¶
　事匵護卑付惟謹　淳熈間胡給事(元質)制置四川¶
　聞之謂偏陬下鄙非所宜有命歸之府議以爲　乾¶
<pb:KR3l0072_SBCK_010-10a>¶
徳平僣僞雖　鑾輿不親幸而耆定一方實爲雋功¶
欲扳援　章武　端命故事建殿以嚴　毖奉遂斥¶
羡財鳩工伐巨木千章卜地築宫有日矣僚寀或謂¶
郡國私建　宗廟誼盍先以聞俟　報可胡竦然乃¶
暫輟役驛書請于　朝廷議果不以爲然弗之許胡¶
大沮念木石巳具且動觀瞻不容巳㑹貢院敝甚因¶
撤而新之旣畢工壯麗甲西州焉事有適㑹乃如此¶
向子西能言其詳因伶語而及兹說¶
　　　　萬春伶語¶
胡給事既新貢院嗣歲庚子適大比乃侈其事命供¶
<pb:KR3l0072_SBCK_010-10b>¶
帳考校者悉倍前規鵠𫀆入試茗卒饋漿公庖繼肉¶
坐案寛㓗執事恪敬誾誾于于以鬯於文士論大愜¶
㑹𥘉場賦題出孟子舜聞善若决江河而以聞善而¶
行沛然莫禦爲韻士旣就案矣蜀俗敬長而尚先逹¶
毎在廣埸不廢請益焉晡後忽一老儒擿禮部韻示¶
諸生謂沛字惟十四泰有之一爲顚沛一爲沛邑注¶
無沛决之義惟它有霈字乃從雨爲可疑衆曰是閧¶
然扣簾請出題者偶假寐有少年出酬之漫不經意¶
亶云禮部韻注義旣非増一雨頭無害也揖而退如¶
言以登于卷坐逺于簾者或不聞知乃仍用前字於¶
<pb:KR3l0072_SBCK_010-11a>¶
是試者用霈沛各半明日將試論語籍籍傳凡用沛¶
字者皆窘復扣簾出題者𥘉不知昨夕之對應曰如¶
字廷中大諠浸不可制譟而入曰試官誤我三年利¶
害不細簾前闈木如拱皆折或入于房執考校者一¶
人歐之考校者惶遽急曰有雨頭也得無雨頭也得¶
或又咎其誤曰第二埸更不敢也蓋一時祈脫之辭¶
移時稍定試司申鼓譟埸屋胡以不稱於禮遇也怒¶
物色爲首者盡繫獄韋布益不平旣拆號例宴主司¶
以勞還畢三爵優伶序進有儒服立于前者一人旁¶
揖之相與詫博洽辨古今岸然不相下因各求挑試¶
<pb:KR3l0072_SBCK_010-11b>¶
所誦憶其一問漢四百載名宰相凡㡬儒服以蕭曹¶
而下枚數之無遺羣優咸賛其能乃曰漢相吾言之¶
矣敢問唐三百載名將帥何人也旁揖者亦詘指英¶
衛以及季葉曰張廵許逺田萬春儒服奮起爭曰廵¶
逺是也萬春之姓雷歷攷史諜未有以雷爲田者揖¶
者不服撑拒滕口俄一緑衣參軍自稱教授前据几¶
二人敬質疑曰是故雷姓揖者大詬袒裼奮拳教授¶
遽作恐懼狀曰有雨頭也得無雨頭也得坐中方失¶
色知其風已也忽優有黃衣者持令旗躍出稠人中¶
曰制置大學給事台㫖試官在坐爾軰安得無禮羣¶
<pb:KR3l0072_SBCK_010-12a>¶
優亟歛容趨下喏曰第二埸更不敢也俠戺皆笑席¶
客大慙明日遁去遂釋繫者胡意其爲郡士所使録¶
優而詰之杖而出諸竟然其語盛傳迄今¶
　　　　山谷范滂傳¶
山谷在冝州嘗大書後漢書范滂傳字徑數寸筆勢¶
飄動超出翰墨逕庭意蓋以悼黨錮之爲漢禍也後¶
百年眞蹟逸人間趙忠定得之寳寘巾篋搢紳題跋¶
如牛腰焉既廼躬蹈其禍可謂竒䜟　嘉定壬申忠¶
定之子(崇憲)守九江刻石郡治四說堂¶
　　　　紫巖二銘¶
<pb:KR3l0072_SBCK_010-12b>¶
張紫巖謫居十五年憂　國耿耿不替昕夕適權姦¶
新斃時宰恃虜好而不固圉紫巖方居毋䘮上䟽論¶
事　朝廷以爲狂復　詔居零陵一日慨然作几間¶
丸墨并常支笻竹杖二銘以寓意墨之銘曰存身于¶
昬昬而天下之理因以昭昭斯爲瀟湘之寳予將與¶
之歸老而逍遥杖之銘曰用則行舎則藏惟我與爾¶
危不持顚不扶則焉用彼或録以示當路大怒以爲¶
諷已將奏之㑹病卒不果它日陳正獻(俊卿)爲孝¶
皇誦之摘其一銘書于　御杖焉¶
桯史卷第十¶
